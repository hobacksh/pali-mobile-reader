<p rend="bodytext" n="89"><hi rend="paranum">89</hi><hi rend="dot">.</hi> <hi rend="bold">‘‘Yo pana bhikkhu adinnaṃ theyyasaṅkhātaṃ ādiyeyya, yathārūpe adinnādāne rājāno coraṃ gahetvā haneyyuṃ vā bandheyyuṃ vā pabbājeyyuṃ vā – ‘corosi bālosi mūḷhosi thenosī’ti, tathārūpaṃ bhikkhu adinnaṃ ādiyamāno ayampi pārājiko hoti asaṃvāso’’</hi>ti.</p>




<p rend="bodytext">Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>




<p rend="bodytext" n="90"><hi rend="paranum">90</hi><hi rend="dot">.</hi> Tena kho pana samayena chabbaggiyā bhikkhū rajakattharaṇaṃ gantvā rajakabhaṇḍikaṃ avaharitvā ārāmaṃ haritvā bhājesuṃ. Bhikkhū evamāhaṃsu – ‘‘mahāpuññattha tumhe, āvuso. Bahuṃ tumhākaṃ cīvaraṃ uppanna’’nti. ‘‘Kuto āvuso, amhākaṃ puññaṃ, idāni mayaṃ rajakattharaṇaṃ gantvā rajakabhaṇḍikaṃ avaharimhā’’ti. ‘‘Nanu, āvuso, bhagavatā sikkhāpadaṃ paññattaṃ. Kissa tumhe, āvuso, rajakabhaṇḍikaṃ avaharitthā’’ti<pb ed="T" n="1.0084" />? ‘‘Saccaṃ, āvuso, bhagavatā sikkhāpadaṃ paññattaṃ. Tañca kho gāme, no araññe’’ti. ‘‘Nanu, āvuso, tathevetaṃ hoti. Ananucchavikaṃ, āvuso, ananulomikaṃ appatirūpaṃ assāmaṇakaṃ akappiyaṃ akaraṇīyaṃ. Kathañhi nāma tumhe, āvuso, rajakabhaṇḍikaṃ avaharissatha! Netaṃ, āvuso, appasannānaṃ vā pasādāya pasannānaṃ vā bhiyyobhāvāya; athakhvetaṃ, āvuso, appasannānañceva appasādāya pasannānañca ekaccānaṃ aññathattāyā’’ti. Atha kho te bhikkhū chabbaggiye bhikkhū anekapariyāyena vigarahitvā <pb ed="P" n="3.0046" /> bhagavato etamatthaṃ ārocesuṃ. Atha <pb ed="M" n="0.0056" /> kho bhagavā etasmiṃ nidāne etasmiṃ pakaraṇe bhikkhusaṅghaṃ sannipātāpetvā chabbaggiye bhikkhū paṭipucchi – ‘‘saccaṃ kira tumhe, bhikkhave, rajakattharaṇaṃ gantvā rajakabhaṇḍikaṃ avaharitthā’’ti? ‘‘Saccaṃ, bhagavā’’ti. Vigarahi buddho bhagavā – ‘‘ananucchavikaṃ, moghapurisā, ananulomikaṃ appaṭirūpaṃ assāmaṇakaṃ akappiyaṃ akaraṇīyaṃ. Kathañhi nāma tumhe, moghapurisā, rajakabhaṇḍikaṃ <pb ed="V" n="0.0052" /> avaharissatha! Netaṃ, moghapurisā, appasannānaṃ vā pasādāya pasannānaṃ vā bhiyyobhāvāya; atha khvetaṃ, moghapurisā, appasannānañceva appasādāya pasannānañca ekaccānaṃ aññathattāyā’’ti. Atha kho bhagavā chabbaggiye bhikkhū anekapariyāyena vigarahitvā dubbharatāya…pe… vīriyārambhassa vaṇṇaṃ bhāsitvā bhikkhūnaṃ tadanucchavikaṃ tadanulomikaṃ dhammiṃ kathaṃ katvā bhikkhū āmantesi…pe… ‘‘evañca pana, bhikkhave, imaṃ sikkhāpadaṃ uddiseyyātha –</p>




<p rend="bodytext" n="91"><hi rend="paranum">91</hi><hi rend="dot">.</hi> <hi rend="bold">‘‘Yo pana bhikkhu gāmā vā araññā vā adinnaṃ theyyasaṅkhātaṃ ādiyeyya, yathārūpe adinnādāne <pb ed="T" n="1.0085" /> rājāno coraṃ gahetvā haneyyuṃ vā bandheyyuṃ vā pabbājeyyuṃ vā – ‘corosi bālosi mūḷhosi thenosī’ti, tathārūpaṃ bhikkhu adinnaṃ ādiyamāno ayampi pārājiko hoti asaṃvāso’’</hi>ti.</p>




<p rend="bodytext" n="92"><hi rend="paranum">92</hi><hi rend="dot">.</hi> <hi rend="bold">Yo panā</hi>ti yo yādiso…pe… <hi rend="bold">bhikkhū</hi>ti…pe… ayaṃ imasmiṃ atthe adhippeto bhikkhūti.</p>




<p rend="bodytext"><hi rend="bold">Gāmo</hi> nāma ekakuṭikopi gāmo, dvikuṭikopi gāmo, tikuṭikopi gāmo, catukuṭikopi gāmo, samanussopi gāmo, amanussopi gāmo, parikkhittopi gāmo, aparikkhittopi gāmo, gonisādiniviṭṭhopi gāmo, yopi sattho atirekacatumāsaniviṭṭho sopi vuccati gāmo.</p>




<p rend="bodytext"><hi rend="bold">Gāmūpacāro</hi> nāma parikkhittassa gāmassa indakhīle <note>indakhile (ka.)</note> ṭhitassa majjhimassa purisassa leḍḍupāto, aparikkhittassa gāmassa gharūpacāre ṭhitassa majjhimassa purisassa leḍḍupāto.</p>




<p rend="bodytext"><hi rend="bold">Araññaṃ</hi> <pb ed="M" n="0.0057" /> nāma ṭhapetvā gāmañca gāmūpacārañca avasesaṃ araññaṃ nāma.</p>




<p rend="bodytext"><hi rend="bold">Adinnaṃ</hi> nāmaṃ yaṃ adinnaṃ anissaṭṭhaṃ apariccattaṃ rakkhitaṃ gopitaṃ mamāyitaṃ parapariggahitaṃ. Etaṃ adinnaṃ nāma.</p>




<p rend="bodytext"><hi rend="bold">Theyyasaṅkhāta</hi>nti theyyacitto avaharaṇacitto.</p>




<p rend="bodytext"><hi rend="bold">Ādiyeyyā</hi>ti <pb ed="V" n="0.0053" /> ādiyeyya hareyya avahareyya iriyāpathaṃ vikopeyya ṭhānā cāveyya saṅketaṃ vītināmeyya.</p>




<p rend="bodytext"><hi rend="bold">Yathārūpaṃ</hi> nāma pādaṃ vā pādārahaṃ vā atirekapādaṃ vā.</p>




<p rend="bodytext"><hi rend="bold">Rājāno</hi> <pb ed="P" n="3.0047" /> nāma pathabyārājā padesarājā maṇḍalikā antarabhogikā <pb ed="T" n="1.0086" /> akkhadassā mahāmattā, ye vā pana chejjabhejjaṃ karontā anusāsanti. Ete rājāno nāma.</p>




<p rend="bodytext"><hi rend="bold">Coro</hi> nāma yo pañcamāsakaṃ vā atirekapañcamāsakaṃ vā agghanakaṃ adinnaṃ theyyasaṅkhātaṃ ādiyati. Eso coro nāma.</p>




<p rend="bodytext"><hi rend="bold">Haneyyuṃ vā</hi>ti hatthena vā pādena vā kasāya vā vettena vā aḍḍhadaṇḍakena vā chejjāya vā haneyyuṃ.</p>




<p rend="bodytext"><hi rend="bold">Bandheyyuṃ vā</hi>ti rajjubandhanena vā andubandhanena vā saṅkhalikabandhanena vā gharabandhanena vā nagarabandhanena vā gāmabandhanena vā nigamabandhanena vā bandheyyuṃ, purisaguttiṃ vā kareyyuṃ.</p>



