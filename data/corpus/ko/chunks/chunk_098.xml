<p rend="bodytext" n="339"><hi rend="paranum">339</hi><hi rend="dot">.</hi> Gacchanto sampādeti, āgacchanto visaṃvādeti, āpatti thullaccayassa.</p>




<p rend="bodytext">Gacchanto visaṃvādeti, āgacchanto sampādeti, āpatti thullaccayassa.</p>




<p rend="bodytext">Gacchanto sampādeti, āgacchanto sampādeti, āpatti saṅghādisesassa.</p>




<p rend="bodytext">Gacchanto visaṃvādeti, āgacchanto visaṃvādeti, anāpatti.</p>




<p rend="bodytext" n="340"><hi rend="paranum">340</hi><hi rend="dot">.</hi> Anāpatti saṅghassa vā cetiyassa vā gilānassa vā karaṇīyena gacchati, ummattakassa, ādikammikassāti.</p>




<p rend="subhead">Vinītavatthuuddānagāthā</p>




<p rend="gatha1">Suttā <pb ed="V" n="0.0223" /> matā ca nikkhantā, anitthī itthipaṇḍakā;</p>




<p rend="gathalast">Kalahaṃ katvāna sammodi, sañcarittañca paṇḍaketi.</p>




<p rend="subhead">Vinītavatthu</p>




<p rend="bodytext" n="341"><hi rend="paranum">341</hi><hi rend="dot">.</hi> Tena kho pana samayena aññataro puriso aññataraṃ bhikkhuṃ <pb ed="P" n="3.0144" /> āṇāpesi – <note>āṇāpeti (syā. ka.)</note> ‘‘gaccha, bhante, itthannāmaṃ itthiṃ vīmaṃsā’’ti. So gantvā manusse pucchi – ‘‘kahaṃ itthannāmā’’ti? ‘‘Suttā, bhante’’ti. Tassa <pb ed="T" n="1.0328" /> kukkuccaṃ <pb ed="M" n="0.0218" /> ahosi – ‘‘bhagavatā sikkhāpadaṃ paññattaṃ, kacci nu kho ahaṃ saṅghādisesaṃ āpattiṃ āpanno’’ti? Bhagavato etamatthaṃ ārocesi. ‘‘Anāpatti, bhikkhu, saṅghādisesassa; āpatti dukkaṭassā’’ti.</p>




<p rend="bodytext">Tena kho pana samayena aññataro puriso aññataraṃ bhikkhuṃ āṇāpesi – ‘‘gaccha, bhante, itthannāmaṃ itthiṃ vīmaṃsā’’ti. So gantvā manusse pucchi – ‘‘kahaṃ itthannāmā’’ti? ‘‘Matā, bhante’’ti…pe… ‘‘nikkhantā, bhante’’ti… ‘‘anitthī, bhante’’ti… ‘‘itthipaṇḍakā, bhante’’ti. Tassa kukkuccaṃ ahosi…pe… ‘‘anāpatti, bhikkhu, saṅghādisesassa; āpatti dukkaṭassā’’ti.</p>




<p rend="bodytext">Tena kho pana samayena aññatarā itthī sāmikena saha bhaṇḍitvā mātugharaṃ agamāsi. Kulūpako bhikkhu sammodanīyaṃ akāsi. Tassa kukkuccaṃ ahosi…pe… ‘‘alaṃvacanīyā, bhikkhū’’ti? ‘‘Nālaṃvacanīyā, bhagavā’’ti. ‘‘Anāpatti, bhikkhu, nālaṃvacanīyāyā’’ti.</p>




<p rend="bodytext">Tena kho pana samayena aññataro bhikkhu paṇḍake sañcarittaṃ samāpajji. Tassa kukkuccaṃ ahosi…pe… ‘‘anāpatti, bhikkhu, saṅghādisesassa; āpatti thullaccayassā’’ti.</p>




<p rend="centre">Sañcarittasikkhāpadaṃ niṭṭhitaṃ pañcamaṃ.</p>




<p rend="title">6. Kuṭikārasikkhāpadaṃ</p>




<p rend="bodytext" n="342"><hi rend="paranum">342</hi><hi rend="dot">.</hi> Tena <pb ed="T" n="1.0329" /><pb ed="V" n="0.0224" /> samayena buddho bhagavā rājagahe viharati veḷuvane kalandakanivāpe. Tena kho pana samayena āḷavakā bhikkhū saññācikāyo kuṭiyo kārāpenti assāmikāyo attuddesikāyo appamāṇikāyo. Tāyo na niṭṭhānaṃ gacchanti. Te yācanabahulā viññattibahulā viharanti – ‘‘purisaṃ detha, purisatthakaraṃ detha, goṇaṃ detha, sakaṭaṃ detha, vāsiṃ detha, parasuṃ detha, kuṭhāriṃ detha, kudālaṃ detha, nikhādanaṃ detha, valliṃ detha, veḷuṃ detha, muñjaṃ detha, pabbajaṃ detha, tiṇaṃ detha, mattikaṃ dethā’’ti. Manussā upaddutā yācanāya upaddutā viññattiyā bhikkhū disvā ubbijjantipi uttasantipi palāyantipi aññenapi gacchanti aññenapi mukhaṃ karonti dvārampi thakenti, gāvimpi disvā palāyanti bhikkhūti <pb ed="P" n="3.0145" /> maññamānā.</p>




<p rend="bodytext">Atha <pb ed="M" n="0.0219" /> kho āyasmā mahākassapo rājagahe vassaṃvuṭṭho yena āḷavī tena pakkāmi. Anupubbena yena āḷavī tadavasari. Tatra sudaṃ āyasmā mahākassapo āḷaviyaṃ viharati aggāḷave cetiye. Atha kho āyasmā mahākassapo pubbaṇhasamayaṃ nivāsetvā pattacīvaramādāya āḷaviṃ piṇḍāya pāvisi. Manussā <pb ed="T" n="1.0330" /> āyasmantaṃ mahākassapaṃ passitvā ubbijjantipi uttasantipi palāyantipi aññenapi gacchanti aññenapi mukhaṃ karonti dvārampi thakenti. Atha kho āyasmā mahākassapo āḷaviyaṃ piṇḍāya caritvā pacchābhattaṃ piṇḍapātappaṭikkanto bhikkhū āmantesi – ‘‘pubbāyaṃ, āvuso, āḷavī subhikkhā ahosi sulabhapiṇḍā sukarā uñchena paggahena yāpetuṃ; etarahi panāyaṃ āḷavī dubbhikkhā dullabhapiṇḍā, na sukarā uñchena paggahena yāpetuṃ. Ko nu kho, āvuso, hetu ko paccayo, yenāyaṃ āḷavī dubbhikkhā dullabhapiṇḍā, na sukarā uñchena paggahena yāpetu’’nti? Atha kho te bhikkhū āyasmato mahākassapassa etamatthaṃ ārocesuṃ.</p>



