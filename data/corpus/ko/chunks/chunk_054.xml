<p rend="bodytext">‘‘Puna caparaṃ, bhikkhave, idhekacco pāpabhikkhu suddhaṃ brahmacāriṃ parisuddhaṃ brahmacariyaṃ carantaṃ <pb ed="V" n="0.0110" /> amūlakena abrahmacariyena anuddhaṃseti. Ayaṃ, bhikkhave, tatiyo mahācoro santo saṃvijjamāno lokasmiṃ.</p>




<p rend="bodytext">‘‘Puna caparaṃ, bhikkhave, idhekacco pāpabhikkhu yāni tāni saṅghassa garubhaṇḍāni garuparikkhārāni, seyyathidaṃ – ārāmo ārāmavatthu vihāro vihāravatthu mañco pīṭhaṃ bhisi bimbohanaṃ <note>bimbohanaṃ (sī. syā.)</note> lohakumbhī lohabhāṇakaṃ lohavārako lohakaṭāhaṃ vāsī parasu <note>pharasu (sī. syā.)</note> kuṭhārī kudālo nikhādanaṃ valli veḷu muñjaṃ pabbajaṃ tiṇaṃ mattikā dārubhaṇḍaṃ mattikābhaṇḍaṃ, tehi gihīṃ saṅgaṇhāti upalāpeti. Ayaṃ, bhikkhave, catuttho mahācoro santo saṃvijjamāno lokasmiṃ.</p>




<p rend="bodytext">‘‘Sadevake, bhikkhave, loke samārake sabrahmake sassamaṇabrāhmaṇiyā pajāya sadevamanussāya ayaṃ aggo mahācoro yo asantaṃ abhūtaṃ uttarimanussadhammaṃ <pb ed="T" n="1.0171" /> ullapati. Taṃ kissa hetu? Theyyāya vo, bhikkhave, raṭṭhapiṇḍo bhutto’’ti.</p>




<p rend="gatha1"><note>saṃ. ni. 1.35</note> Aññathā <pb ed="M" n="0.0116" /> santamattānaṃ, aññathā yo pavedaye;</p>




<p rend="gathalast">Nikacca kitavasseva, bhuttaṃ theyyena tassa taṃ.</p>




<p rend="gatha1"><note>dha. pa. 307 dhammapadepi</note> Kāsāvakaṇṭhā bahavo, pāpadhammā asaññatā;</p>




<p rend="gathalast">Pāpā pāpehi kammehi, nirayaṃ te upapajjare.</p>




<p rend="gatha1"><note>dha. pa. 307 dhammapadepi</note> Seyyo ayoguḷo bhutto, tatto aggisikhūpamo;</p>




<p rend="gathalast">Yañce bhuñjeyya dussīlo, raṭṭhapiṇḍaṃ asaññatoti.</p>




<p rend="bodytext">Atha kho bhagavā te vaggumudātīriye bhikkhū anekapariyāyena vigarahitvā dubbharatāya dupposatāya…pe… evañca pana, bhikkhave, imaṃ sikkhāpadaṃ uddiseyyātha –</p>




<p rend="bodytext"><hi rend="bold">‘‘Yo pana bhikkhu anabhijānaṃ uttarimanussadhammaṃ attupanāyikaṃ alamariyañāṇadassanaṃ samudācareyya – ‘iti jānāmi iti passāmī’ti, tato aparena samayena samanuggāhīyamāno vā asamanuggāhīyamāno vā āpanno visuddhāpekkho evaṃ vadeyya – ‘ajānamevaṃ, āvuso, avacaṃ jānāmi</hi><pb ed="P" n="3.0091" /><pb ed="V" n="0.0111" />, <hi rend="bold">apassaṃ passāmi. Tucchaṃ musā vilapi’nti, ayampi pārājiko hoti asaṃvāso’’ti</hi>.</p>




<p rend="bodytext">Evañcidaṃ bhagavatā bhikkhūnaṃ sikkhāpadaṃ paññattaṃ hoti.</p>




<p rend="bodytext" n="196"><hi rend="paranum">196</hi><hi rend="dot">.</hi> Tena kho pana samayena sambahulā bhikkhū adiṭṭhe diṭṭhasaññino apatte pattasaññino anadhigate adhigatasaññino asacchikate sacchikatasaññino <pb ed="T" n="1.0172" /> adhimānena aññaṃ byākariṃsu. Tesaṃ aparena samayena rāgāyapi cittaṃ namati dosāyapi cittaṃ namati mohāyapi cittaṃ namati. Tesaṃ kukkuccaṃ ahosi – ‘‘bhagavatā sikkhāpadaṃ paññattaṃ. Mayañcamha adiṭṭhe diṭṭhasaññino apatte pattasaññino anadhigate adhigatasaññino asacchikate sacchikatasaññino, adhimānena aññaṃ byākarimhā. Kacci nu kho mayaṃ pārājikaṃ āpattiṃ āpannā’’ti? Te āyasmato ānandassa etamatthaṃ ārocesuṃ. Āyasmā ānando bhagavato etamatthaṃ ārocesi. ‘‘Honti ye te, ānanda <note>honti yevānanda (syā.), honti te ānanda (sī.)</note>, bhikkhū adiṭṭhe diṭṭhasaññino apatte pattasaññino anadhigate adhigatasaññino asacchikate sacchikatasaññino adhimānena aññaṃ byākaronti. Tañca kho etaṃ abbohārika’’nti.</p>




<p rend="bodytext">‘‘Evañca pana, bhikkhave, imaṃ sikkhāpadaṃ uddiseyyātha –</p>




<p rend="bodytext" n="197"><hi rend="paranum">197</hi><hi rend="dot">.</hi> <hi rend="bold">‘‘Yo</hi> <pb ed="M" n="0.0117" /> <hi rend="bold">pana bhikkhu anabhijānaṃ uttarimanussadhammaṃ attupanāyikaṃ alamariyañāṇadassanaṃ samudācareyya – ‘iti jānāmi iti passāmī’ti, tato aparena samayena samanuggāhīyamāno vā asamanuggāhīyamāno vā āpanno visuddhāpekkho evaṃ vadeyya – ‘ajānamevaṃ, āvuso, avacaṃ jānāmi, apassaṃ passāmi. Tucchaṃ musā vilapi’nti, aññatra adhimānā, ayampi pārājiko hoti asaṃvāso’’ti.</hi></p>




<p rend="bodytext" n="198"><hi rend="paranum">198</hi><hi rend="dot">.</hi> <hi rend="bold">Yo panā</hi>ti <pb ed="T" n="1.0173" /> yo yādiso…pe… <hi rend="bold">bhikkhū</hi>ti…pe… ayaṃ imasmiṃ atthe adhippeto bhikkhūti.</p>




<p rend="bodytext"><hi rend="bold">Anabhijāna</hi>nti asantaṃ abhūtaṃ asaṃvijjamānaṃ ajānanto apassanto attani kusalaṃ dhammaṃ – atthi me kusalo dhammoti.</p>




<p rend="bodytext"><note>pāci. 70</note> <hi rend="bold">Uttarimanussadhammo</hi> <pb ed="V" n="0.0112" /> nāma jhānaṃ vimokkho <note>vimokkhaṃ (sī. syā.)</note> samādhi samāpatti ñāṇadassanaṃ maggabhāvanā phalasacchikiriyā kilesappahānaṃ vinīvaraṇatā cittassa suññāgāre abhirati.</p>




<p rend="bodytext"><hi rend="bold">Attupanāyika</hi>nti te vā kusale dhamme attani upaneti attānaṃ vā tesu kusalesu dhammesu upaneti.</p>




<p rend="bodytext"><hi rend="bold">Ñāṇa</hi>nti tisso vijjā. <hi rend="bold">Dassana</hi>nti yaṃ ñāṇaṃ taṃ dassanaṃ. Yaṃ dassanaṃ taṃ ñāṇaṃ.</p>



