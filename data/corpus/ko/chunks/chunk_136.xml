<p rend="bodytext" n="473"><hi rend="paranum">473</hi><hi rend="dot">.</hi> Tena kho pana samayena aññataro bhikkhu kosambiyaṃ gilāno hoti. Ñātakā tassa bhikkhuno santike dūtaṃ pāhesuṃ – ‘‘āgacchatu bhadanto, mayaṃ, upaṭṭhahissāmā’’ti. Bhikkhūpi evamāhaṃsu – ‘‘gacchāvuso<pb ed="M" n="0.0298" />, ñātakā taṃ upaṭṭhahissantī’’ti. So evamāha – ‘‘bhagavatāvuso, sikkhāpadaṃ paññattaṃ – ‘na ticīvarena vippavasitabba’nti. Ahañcamhi gilāno. Na sakkomi ticīvaraṃ ādāya pakkamituṃ. Nāhaṃ gamissāmī’’ti<pb ed="P" n="3.0199" />. Bhagavato etamatthaṃ ārocesuṃ. Atha kho bhagavā etasmiṃ nidāne etasmiṃ pakaraṇe dhammiṃ kathaṃ katvā bhikkhū āmantesi – ‘‘anujānāmi, bhikkhave, gilānassa bhikkhuno ticīvarena avippavāsasammutiṃ dātuṃ. Evañca pana, bhikkhave, dātabbā. Tena gilānena bhikkhunā saṅghaṃ upasaṅkamitvā ekaṃsaṃ uttarāsaṅgaṃ karitvā vuḍḍhānaṃ bhikkhūnaṃ pāde vanditvā ukkuṭikaṃ nisīditvā añjaliṃ paggahetvā evamassa vacanīyo – ‘ahaṃ, bhante, gilāno. Na sakkomi ticīvaraṃ ādāya pakkamituṃ. Sohaṃ, bhante, saṅghaṃ ticīvarena avippavāsasammutiṃ yācāmī’ti. Dutiyampi yācitabbā. Tatiyampi yācitabbā. Byattena bhikkhunā paṭibalena saṅgho <pb ed="T" n="2.0009" /> ñāpetabbo –</p>




<p rend="bodytext" n="474"><hi rend="paranum">474</hi><hi rend="dot">.</hi> ‘‘Suṇātu me, bhante, saṅgho. Ayaṃ itthannāmo bhikkhu gilāno. Na sakkoti ticīvaraṃ <pb ed="V" n="0.0307" /> ādāya pakkamituṃ. So saṅghaṃ ticīvarena avippavāsasammutiṃ yācati. Yadi saṅghassa pattakallaṃ, saṅgho itthannāmassa bhikkhuno ticīvarena avippavāsasammutiṃ dadeyya. Esā ñatti.</p>




<p rend="bodytext">‘‘Suṇātu me, bhante, saṅgho. Ayaṃ itthannāmo bhikkhu gilāno. Na sakkoti ticīvaraṃ ādāya pakkamituṃ. So saṅghaṃ ticīvarena avippavāsasammutiṃ yācati. Saṅgho itthannāmassa bhikkhuno ticīvarena avippavāsasammutiṃ deti. Yassāyasmato khamati itthannāmassa bhikkhuno ticīvarena avippavāsasammutiyā dānaṃ, so tuṇhassa; yassa nakkhamati, so bhāseyya.</p>




<p rend="bodytext">‘‘Dinnā saṅghena itthannāmassa bhikkhuno ticīvarena avippavāsasammuti. Khamati saṅghassa, tasmā tuṇhī, evametaṃ dhārayāmī’’ti.</p>




<p rend="bodytext">Evañca pana, bhikkhave, imaṃ sikkhāpadaṃ uddiseyyātha –</p>




<p rend="bodytext" n="475"><hi rend="paranum">475</hi><hi rend="dot">.</hi> <hi rend="bold">‘‘Niṭṭhitacīvarasmiṃ bhikkhunā ubbhatasmiṃ kathine ekarattampi ce bhikkhu ticīvarena vippavaseyya, aññatra bhikkhusammutiyā, nissaggiyaṃ pācittiya’’</hi>nti.</p>




<p rend="bodytext" n="476"><hi rend="paranum">476</hi><hi rend="dot">.</hi> <hi rend="bold">‘‘Niṭṭhitacīvarasmi</hi>nti bhikkhuno cīvaraṃ kataṃ vā hoti naṭṭhaṃ vā vinaṭṭhaṃ vā daḍḍhaṃ vā cīvarāsā vā upacchinnā.</p>




<p rend="bodytext"><hi rend="bold">Ubbhatasmiṃ</hi> <pb ed="M" n="0.0299" /> <hi rend="bold">kathine</hi>ti aṭṭhannaṃ mātikānaṃ aññatarāya mātikāya ubbhataṃ hoti, saṅghena vā antarā ubbhataṃ hoti.</p>




<p rend="bodytext"><hi rend="bold">Ekarattampi ce bhikkhu ticīvarena vippavaseyyā</hi>ti saṅghāṭiyā vā uttarāsaṅgena vā antaravāsakena <pb ed="T" n="2.0010" /> vā.</p>




<p rend="bodytext"><hi rend="bold">Aññatra bhikkhusammutiyā</hi>ti ṭhapetvā bhikkhusammutiṃ.</p>




<p rend="bodytext"><hi rend="bold">Nissaggiyaṃ hotī</hi>ti saha aruṇuggamanā <note>aruṇuggamanena (sī. syā.)</note> nissaggiyaṃ hoti. Nissajjitabbaṃ saṅghassa vā gaṇassa <pb ed="V" n="0.0308" /> vā puggalassa vā. Evañca pana, bhikkhave, nissajjitabbaṃ…pe… idaṃ me, bhante<pb ed="P" n="3.0200" />, cīvaraṃ rattivippavutthaṃ <note>rattiṃ vippavutthaṃ (sī.)</note> aññatra bhikkhusammutiyā nissaggiyaṃ, imāhaṃ saṅghassa nissajjāmīti…pe… dadeyyāti…pe… dadeyyunti…pe… āyasmato dammīti.</p>




<p rend="bodytext" n="477"><hi rend="paranum">477</hi><hi rend="dot">.</hi> Gāmo ekūpacāro nānūpacāro. Nivesanaṃ ekūpacāraṃ nānūpacāraṃ. Udosito ekūpacāro nānūpacāro. Aṭṭo ekūpacāro nānūpacāro. Māḷo ekūpacāro nānūpacāro. Pāsādo ekūpacāro nānūpacāro. Hammiyaṃ ekūpacāraṃ nānūpacāraṃ. Nāvā ekūpacārā nānūpacārā. Sattho ekūpacāro nānūpacāro. Khettaṃ ekūpacāraṃ nānūpacāraṃ. Dhaññakaraṇaṃ ekūpacāraṃ nānūpacāraṃ. Ārāmo ekūpacāro nānūpacāro. Vihāro ekūpacāro nānūpacāro. Rukkhamūlaṃ ekūpacāraṃ nānūpacāraṃ. Ajjhokāso ekūpacāro nānūpacāro.</p>




<p rend="bodytext" n="478"><hi rend="paranum">478</hi><hi rend="dot">.</hi> <hi rend="bold">Gāmo ekūpacāro</hi> nāma ekakulassa gāmo hoti parikkhitto ca<pb ed="T" n="2.0011" />. Antogāme cīvaraṃ nikkhipitvā antogāme vatthabbaṃ. Aparikkhitto hoti, yasmiṃ ghare cīvaraṃ nikkhittaṃ hoti tasmiṃ ghare vatthabbaṃ, hatthapāsā vā na vijahitabbaṃ.</p>



