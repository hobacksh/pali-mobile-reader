<p rend="gathalast">Agārāvaraṇā kāmā, rati cāpi apakkami.</p>




<p rend="gatha1">Aṭṭhi pesi ubho gāvaghātakā;</p>




<p rend="gatha2">Piṇḍo sākuṇiko nicchavi orabbhi;</p>




<p rend="gatha3">Asi ca sūkariko satti māgavi;</p>




<p rend="gathalast">Usu ca kāraṇiko sūci sārathi.</p>




<p rend="gatha1">Yo ca sibbīyati sūcako hi so;</p>




<p rend="gatha2">Aṇḍabhāri ahu gāmakūṭako;</p>




<p rend="gatha3">Kūpe nimuggo hi so pāradāriko;</p>




<p rend="gathalast">Gūthakhādī ahu duṭṭhabrāhmaṇo.</p>




<p rend="gatha1">Nicchavitthī <pb ed="M" n="0.0139" /><pb ed="V" n="0.0135" /> aticārinī ahu;</p>




<p rend="gatha2">Maṅgulitthī ahu ikkhaṇitthikā;</p>




<p rend="gatha3">Okilinī <pb ed="T" n="1.0202" /> hi sapattaṅgārokiri;</p>




<p rend="gathalast">Sīsacchinno ahu coraghātako.</p>




<p rend="gatha1">Bhikkhu bhikkhunī sikkhamānā;</p>




<p rend="gatha2">Sāmaṇero atha sāmaṇerikā;</p>




<p rend="gatha3">Kassapassa vinayasmiṃ pabbajaṃ;</p>




<p rend="gathalast">Pāpakammamakariṃsu tāvade.</p>




<p rend="gatha1">Tapodā rājagahe yuddhaṃ, nāgānogāhanena ca;</p>




<p rend="gathalast">Sobhito arahaṃ bhikkhu, pañcakappasataṃ sareti.</p>




<p rend="subhead">Vinītavatthu</p>




<p rend="bodytext" n="223"><hi rend="paranum">223</hi><hi rend="dot">.</hi> Tena kho pana samayena aññataro bhikkhu adhimānena aññaṃ byākāsi. Tassa kukkuccaṃ ahosi – ‘‘bhagavatā sikkhāpadaṃ paññattaṃ. Kacci nu kho ahaṃ pārājikaṃ āpattiṃ āpanno’’ti? Bhagavato etamatthaṃ ārocesi. ‘‘Anāpatti, bhikkhu, adhimānenā’’ti.</p>




<p rend="bodytext">Tena kho pana samayena aññataro bhikkhu paṇidhāya araññe <pb ed="P" n="3.0101" /> viharati – ‘‘evaṃ maṃ jano sambhāvessatī’’ti. Taṃ jano sambhāvesi. Tassa kukkuccaṃ ahosi…pe… ‘‘anāpatti, bhikkhu, pārājikassa. Na ca, bhikkhave, paṇidhāya araññe vatthabbaṃ. Yo vaseyya, āpatti dukkaṭassā’’ti.</p>




<p rend="bodytext">Tena kho pana samayena aññataro bhikkhu paṇidhāya piṇḍāya carati – ‘‘evaṃ maṃ jano sambhāvessatī’’ti. Taṃ jano sambhāvesi. Tassa kukkuccaṃ ahosi…pe… ‘‘anāpatti, bhikkhu, pārājikassa. Na ca, bhikkhave, paṇidhāya piṇḍāya caritabbaṃ. Yo careyya, āpatti dukkaṭassā’’ti.</p>




<p rend="bodytext">Tena <pb ed="T" n="1.0203" /><pb ed="V" n="0.0136" /> kho pana samayena aññataro bhikkhu aññataraṃ bhikkhuṃ etadavoca – ‘‘ye, āvuso, amhākaṃ upajjhāyassa saddhivihārikā sabbeva arahanto’’ti. Tassa kukkuccaṃ ahosi…pe… ‘‘kiṃcitto tvaṃ, bhikkhū’’ti? ‘‘Ullapanādhippāyo <pb ed="M" n="0.0140" /> ahaṃ, bhagavā’’ti. ‘‘Anāpatti, bhikkhu, pārājikassa; āpatti thullaccayassā’’ti.</p>




<p rend="bodytext">Tena kho pana samayena aññataro bhikkhu aññataraṃ bhikkhuṃ etadavoca – ‘‘ye, āvuso, amhākaṃ upajjhāyassa antevāsikā sabbeva mahiddhikā mahānubhāvā’’ti. Tassa kukkuccaṃ ahosi…pe… ‘‘kiṃcitto tvaṃ, bhikkhū’’ti? ‘‘Ullapanādhippāyo ahaṃ, bhagavā’’ti. ‘‘Anāpatti, bhikkhu, pārājikassa; āpatti thullaccayassā’’ti.</p>




<p rend="bodytext">Tena kho pana samayena aññataro bhikkhu paṇidhāya caṅkamati… paṇidhāya tiṭṭhati… paṇidhāya nisīdati… paṇidhāya seyyaṃ kappeti – ‘‘evaṃ maṃ jano sambhāvessatī’’ti. Taṃ jano sambhāvesi. Tassa <pb ed="T" n="1.0204" /> kukkuccaṃ ahosi…pe… ‘‘anāpatti, bhikkhu, pārājikassa. Na ca, bhikkhave, paṇidhāya seyyā kappetabbā. Yo kappeyya, āpatti dukkaṭassā’’ti.</p>




<p rend="bodytext">Tena kho pana samayena aññataro bhikkhu aññatarassa bhikkhuno uttarimanussadhammaṃ ullapati. Sopi evamāha – ‘‘mayhampi, āvuso, saṃyojanā pahīnā’’ti. Tassa kukkuccaṃ ahosi…pe… ‘‘āpattiṃ tvaṃ, bhikkhu, āpanno pārājika’’nti.</p>




<p rend="bodytext" n="224"><hi rend="paranum">224</hi><hi rend="dot">.</hi> Tena kho pana samayena aññataro bhikkhu rahogato uttarimanussadhammaṃ ullapati. Paracittavidū bhikkhu taṃ bhikkhuṃ apasādesi – ‘‘mā, āvuso, evarūpaṃ abhaṇi. Nattheso tuyha’’nti. Tassa kukkuccaṃ ahosi…pe… ‘‘anāpatti, bhikkhu, pārājikassa; āpatti dukkaṭassā’’ti.</p>




<p rend="bodytext">Tena kho pana samayena aññataro <pb ed="P" n="3.0102" /> bhikkhu rahogato uttarimanussadhammaṃ ullapati. Devatā taṃ bhikkhuṃ apasādesi – ‘‘mā, bhante, evarūpaṃ abhaṇi. Nattheso tuyha’’nti. Tassa kukkuccaṃ ahosi…pe… ‘‘anāpatti, bhikkhu, pārājikassa; āpatti dukkaṭassā’’ti.</p>




<p rend="bodytext">Tena kho pana samayena aññataro bhikkhu aññataraṃ upāsakaṃ etadavoca – ‘‘yo, āvuso<pb ed="V" n="0.0137" />, tuyhaṃ vihāre vasati so bhikkhu arahā’’ti<pb ed="T" n="1.0205" />. So ca tassa vihāre vasati. Tassa kukkuccaṃ ahosi…pe… ‘‘kiṃcitto tvaṃ, bhikkhū’’ti? ‘‘Ullapanādhippāyo ahaṃ, bhagavā’’ti. ‘‘Anāpatti, bhikkhu, pārājikassa; āpatti thullaccayassā’’ti.</p>




<p rend="bodytext">Tena <pb ed="M" n="0.0141" /> kho pana samayena aññataro bhikkhu aññataraṃ upāsakaṃ etadavoca – ‘‘yaṃ tvaṃ, āvuso, upaṭṭhesi cīvarapiṇḍapātasenāsanagilānappaccayabhesajjaparikkhārena so bhikkhu arahā’’ti. So ca taṃ upaṭṭheti cīvarapiṇḍapātasenāsanagilānappaccayabhesajjaparikkhārena. Tassa kukkuccaṃ ahosi…pe… ‘‘kiṃcitto tvaṃ, bhikkhū’’ti? ‘‘Ullapanādhippāyo ahaṃ, bhagavā’’ti. ‘‘Anāpatti, bhikkhu, pārājikassa; āpatti thullaccayassā’’ti.</p>



